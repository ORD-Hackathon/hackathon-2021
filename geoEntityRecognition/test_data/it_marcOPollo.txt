Il libro presenta le terre d'Oriente, descrivendo implicitamente l'itinerario seguito dai tre mercanti-ambasciatori. Questi stavano percorrendo quella che solo secoli dopo sarà chiamata la Via della seta.

In primo luogo Marco cita l'Erminia (Armenia), poi la Turcomannia (Turchia), il Georgiens (Georgia) e la città di Mosul in Iraq. Racconta quindi del saccheggio della città di Baudac (Baghdad), e poi descrive la città di Toris (Tabriz) sempre in Iraq.

Descrive quindi la Persia con la città di Iadis (Yazd) e il reame di Creman (Kerman), la città di Camandi (Qamādin), il piano di Formosa e il mare Oziano (stretto di Hormuz) con il porto di Ormuz.

Il racconto non spiega come mai una volta arrivati a Ormuz, i tre non abbiano continuato il percorso via mare. La descrizione prosegue invece con il deserto del Gob per giungere poi nel Khorasan.
In questa regione Marco viene a conoscenza della setta islamica degli "ismailiyyah" seguaci di Ḥasan-i Ṣabbāḥ, che Marco chiama il Veglio della Montagna.

Nell'odierno Afghanistan, Marco descrive la città di Supunga, identificata come l'attuale Sheberghan, poi Tahican, forse l'attuale Taluqan, poi Balkh e il "Balasciam" (Badakhshan).